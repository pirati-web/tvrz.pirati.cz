---
title: Investiční politika
uid: 2018-komunalky-kutna_hora-investicni_politika
campaignCategoryUid: 2018-komunalky-kutna_hora
campaignGroupUid: 2018-komunalky
approved:
garant:
order: 3
perex: >
  Je nutné, aby byly dokončeny právě probíhající projekty. Městský architekt = kvalitní rozvoj města a veřejného prostoru. Architektonické soutěže běžným standardem. Nemovitosti ve vlastnictví města - prioritou je majetek budovat a ne jej rozprodávat.
---
# Dokončení probíhajících projektů

Po volbách chceme pokračovat v realizaci projektů, k jejichž plnění jsme se jako město zavázali ve stávajícím volebním období. Respektujeme platná rozhodnutí stávající politické reprezentace a bereme na sebe závazek úspěšného dokončení již odsouhlasených a probíhajících investičních projektů.

Do konce volebního období budeme chtít připravit další smysluplné projekty využití městského majetku a ty, na které nebudou v danou chvíli v městském rozpočtu prostředky, přenecháme na posouzení zastupitelstvu po dalších volbách. Projekty začneme připravovat podle priority a potřebnosti pro město a koncepčně s výhledem na několik dalších volebních období. Jednotlivé investiční výdaje budeme občanům vysvětlovat veřejně. Budeme zdůvodňovat přijetí dotací a budeme vysvětlovat míru potřebnosti dalších investic i finanční situaci města.

Předpokládáme, že vzhledem k objemu v tuto chvíli rozběhnutých projektů, bude naše volební období hlavně o investicích do infrastruktury města (chodníky, veřejné osvětlení, dětská hřiště,…) a dále o přípravě, prezentaci a projednávání dalších investičních projektů v souladu s koncepcí rozvoje města.

# Městský architekt = kvalitní rozvoj města a veřejného prostoru

Abychom veřejný prostor a město rozvíjeli koncepčně a kvalitně, zasadíme se o zřízení institutu městského architekta. Roli městského architekta jako odborně fundovaného člověka vnímáme v rozvoji města jako nenahraditelnou a velmi důležitou. Pro oblast urbanismu, architektury a městského inženýrství představuje městský architekt odborného poradce politických zástupců města a průběžně sleduje odborná hlediska naplňování politiky přijatých vizí a strategií města. Podmínkou úspěšné a fungující činnosti městského architekta je spolupráce a komunikace s politickým vedením města, dalšími orgány samosprávy a s orgány státní správy. Městský architekt konzultuje se stavebním úřadem, případně s komisemi Rady města, s občany, developery a investory a usměrňuje jejich záměry vzhledem k urbanisticko-architektonickému rozvoji města. Architekt dále zpracovává podklady pro územní plánování, dává podněty pro pořízení urbanistických studií a odůvodňuje potřebu architektonických a urbanistických soutěží na významné veřejné stavby či lokality a zajišťuje jejich organizaci. Nedílnou součástí rozvoje Kutné Hory je obnova a údržba veřejné zeleně. Městský architekt se bude podílet na plánování a začleňování zeleně do územního plánu města a bude se podílet na koncepční práci v této oblasti.

# Architektonické soutěže běžným standardem

V souladu s pirátským heslem transparentnosti jde ruku v ruce požadavek na vypisování architektonických a urbanistických soutěží na připravované investiční záměry města. Několik návrhů od různých architektů přináší zadavateli (městu) zpravidla vyšší kvalitu a rozmanitost řešení, transparentnost a posouzení nezávislou a odbornou porotou a díky kvalitním projektům i úsporu veřejných financí eliminací změn během stavby a následných víceprací.

# Nemovitosti ve vlastnictví města

Naší prioritou není majetek prodávat, ale kupovat a budovat, přejeme si bohaté město. O majetek města chceme pečovat tak, aby sloužil občanům tohoto města a přinášel užitek i v nekomerčních oblastech. Tedy tam, kde se soukromý sektor angažovat nebude, musí výkon státní podpory převzít město. Společenská prospěšnost takové investice vysoce převyšuje ekonomickou nenávratnost. Jednou z možností rozumného rozšiřování městského majetku může být výstavba dalších městských bytů v kategorii, která je v našem městě zatím nedostupná. Můžou to být bytové jednotky pro seniory (tedy bezbariérové), pro mladé rodiny (tzv. startovací byty), bytové jednotky se sociální péčí. Tedy investice tam, kde na jedné straně bude jednoznačná poptávka a město zajišťuje výkon státní správy, tedy pomáhat sociálně slabým skupinám, a na druhé straně stát připravuje finanční podporu v tomto sektoru. Velmi často diskutovaná otázka je oprava stávajícího bytového fondu. Bytové domy v Kutné Hoře vznikaly v několika etapách a velká část z nich již dnes nesplňuje soudobé standardy úrovně bydlení. Otevírá se tím možnost stávající byty postupně opravovat a následně pronajímat mladým rodinám. Jistá míra nekomfortu je přitom vyvážena dostupností takového bytu a dostupnost bytů pro mladé rodiny je základním předpokladem budoucího rozvoje města.

To platí ještě víc o bytových jednotkách v centru města, do kterého by rozumná radnice měla přivést mladé lidi a tím centrum města oživit. Město jako největší vlastník domů v centru města má možnost ovlivňovat, zda a kdo bude bydlet v bytových jednotkách těchto domů, stejně tak i to, jak budou využívány komerční prostory v těchto domech. Oživení centra města je přímo závislé na jednoduchém faktu, zda v něm budou chtít lidé bydlet, žít a trávit svůj čas. Centrum města se tak postupně může opět stát centrem společenského života města.

