---
title: Město vzdělávání a sportu
uid: 2018-komunalky-kutna_hora-mesto_vzdelavani_a_sportu
campaignCategoryUid: 2018-komunalky-kutna_hora
campaignGroupUid: 2018-komunalky
approved:
garant:
order: 5
perex: >
  Zasadíme se o síťování škol a vzdělávacích organizací horizontálně i vertikálně. Chceme aktivně navázat a pokračovat ve strategii „Města vzdělávání“, kterou mělo město zpracováno ve spolupráci s EDUinem do roku 2018. Cílem této strategie je podpora spolupráce mezi mateřskými, základními, středními školami a zaměstnavateli ze strany města. Organizace formálního vzdělávání budou spolupracovat s organizacemi v neformálním vzdělávání (neziskové organizace, knihovna, GASK, DDM, sportovní oddíly atd.). Spolupráce na této úrovni bude ze strany města podporována prostřednictvím lokálních projektů, které budou koordinovány odborem školství, případně konzultovány se školskou komisí. Prosazujeme investice do škol a férovou podporu sportovních oddílů.
---
Vertikální síťování znamená omezení konkurence mezi školami a naopak posílení spolupráce, sdílení dobré praxe, spolupráce mezi školami nejen na úrovni vedení škol, ale i učiteli (předmětová sdružení). Město stanovuje strategii přijímání žáků, upravuje kapacity škol vzhledem k současným trendům a demografickému vývoji a aktivně pracuje se spádovou vyhláškou a spádovými oblastmi. Prioritou je posílení kapacity mateřských škol (vzhledem k umístění dvouletých dětí) a udržení čtyř životaschopných a vyvážených základních škol. Navrhujeme zřídit v rámci jedné nebo dvou městem zřizovaných mateřských škol speciální třídu pro čerstvě dvouleté děti. Tato třída by kromě učitelky měla odpovídající počet chův a potřebné vybavení pro děti mladší tří let. 

Budeme usilovat o vytvoření portálu vzdělávání na stránkách města, který bude představovat ucelenou nabídku vzdělávacích institucí ve městě. Bude to prostor pro společnou prezentaci organizací poskytující neformální vzdělávání, všech typů škol a dalších vzdělávacích organizací. Všechny subjekty budou sdílet příklady dobré praxe, aktivně vyhledávat nové metody a trendy a dělit se o ně. Vzdělávání bude zahrnuto do konceptu Smart city.

# Investice do škol

Všeobecně je v našem městě (i státě) školství podfinancováno. Školy se nerozvíjejí koncepčně, ale pouze se záplatují vzniklé havárie. V souladu s možnostmi rozpočtu města budeme podporovat navýšení investic do školních budov, aby byly modernizovány pro potřeby kvalitní výuky  odpovídající 21. století a budovy byly zabezpečeny, méně energeticky náročné a přívětivé ke svým uživatelům. Budeme se snažit se využít koncept EPC (http://www.farm-therm.cz/verejna-sprava/epc-projekty.aspx), ve kterém jsou úpravy budov financovány z budoucích úspor. Chceme koncepčně posilovat zlepšení vybavení škol zejména v oblasti informačních technologií, jazykové výuky, výuky přírodovědných předmětů a předmětů související se vzdělávací oblastí „Člověk a svět práce“.

# Férová podpora sportovních oddílů

V oblasti sportu se zasadíme o naplnění stávající koncepce podpory sportu. V této koncepci město podporuje sportovní oddíly na základě již přijaté strategie doporučené sportovní komisí, která vychází z práce s mládeží. Všechny prostředky budou k oddílům směřovat transparentně, pouze v rámci této strategie. Zisk městských společností bude směřován do fondu, který bude následně podle pevně stanovených pravidel rozdělován mezi subjekty. Město aktivně podpoří spolupráci škol a sportovních oddílů (působení kroužků na školách, podporou při pořádání akcí pro školy). V rámci městských stránek chceme vytvořit informační portál o sportovních aktivitách a příležitostech ve městě.

# Nová společnost zastřešující městská sportoviště

Budeme usilovat o vznik s.r.o., pod kterou by postupně přešla všechna městská sportoviště. To znamená značnou úsporu na vybavení sportovišť na obslužném personálu a celkové zefektivnění jejich fungování. Tato jednotná správa dále zajistí i informování veřejnosti o možnostech využívání (opět smart city). Sportoviště by měla přednostně sloužit kutnohorským oddílům a veřejnosti. Majetkově bude třeba vyřešit některá sportoviště (Plavecký bazén, majetek Sokola atd.)

